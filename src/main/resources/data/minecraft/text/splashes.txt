乐道山僧纵性多，天迥地转任从他。
闲卧孤峯无伴侣，独唱无生一曲歌。
无生歌，出世乐，堪笑时人和不着。
畅情乐道过残生，张三李四浑忘却。
大丈夫，须气槩，莫顺人情莫妨碍。
汝言顺即是菩提，我谓从来自相背。
有时憨，有时痴，非我途中争得知。
特达一生常任运，野客无乡可得归。
今日山僧只遮是，元本山僧更若爲。
探祖机，空王子，休似浮云勿隈倚。
自古长披一衲衣，曾经几度遭寒暑，
不是真，不是僞，打鼓乐神施拜跪。
明明一道汉江云，青山渌水不相似。
禀性成，无揩改，结角罗纹不相碍。
或运慈悲喜舍心，或即逢人以棒闓。
慈悲恩爱落牵缠，棒打交伊破恩爱。
报乎月下旅中人，若有恩情吾爲改。